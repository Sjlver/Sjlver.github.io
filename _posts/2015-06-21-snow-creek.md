---
layout:     post
title:      "Snow Creek Hike"
date:       2015-06-21 07:00:00
categories: travel
excerpt: >
    Es isch Morge am 7ni. D'Sunne isch ufgange nachere wunderbare Nacht, u het
    mi usem Schlafsack gchutzelet. I bi im Yosemite National Park, ufemne
    felsige Hügu ir Nechi vom Canyon Creek. Me ghört dr Bach ruusche, d'Spächte
    i de Böim, u e huufe angeri Vögu u Insekte.
---

{::options parse_block_html="true" /}

<div style="text-align: right">
Sunntig, 21. Juli 2015, 7:00 Uhr
</div>

Es isch Morge am 7ni. D'Sunne isch ufgange nachere wunderbare Nacht, u het mi
usem Schlafsack gchutzelet. I bi im Yosemite National Park, ufemne felsige Hügu
ir Nechi vom Canyon Creek. Me ghört dr Bach ruusche, d'Spächte i de Böim, u e
huufe angeri Vögu u Insekte.

<figure>
[![Our camping spot, near Canyon Creek](http://static.purpureus.net/pictures/snow_creek_small/snowcreek1.jpg)](http://static.purpureus.net/pictures/snow_creek/snowcreek1.jpg)
</figure>

Scho lang nüm han i d'Stärne so schön gseh. I bi ir Biwakhüue übernachtet, über
mir e stärneklare Himu. Bim Iischlafe het me dr gross Wage gseh, dr chlin Wage
mitem Drache, Herkules u Corona u Bootes u wie si aui heisse. Es bitzeli später
isch ds Summerdrüeck ufgange, u dr Skorpion het me gseh mitem Saturn grad
näbedran. Mitz ir Nacht bin i no einisch erwachet. Denn isch ds Summerdrüeck
zmizt am Himu gsi, u d'Miuchstrass het sech drdür zoge... wow!

Mir si z'viert ungerwägs, e Gruppe Studente vor EPFL, wo aui bi Google es
Praktikum mache. D'Viufaut isch super: je öpper us Russland, Polen, Österrich u
dr Schwiiz. Die Jungs hei tiptop möge, i bi meischtens dr langsamst gsi. Ds
Teamwork het mi beiidruckt: mir hei ei Rucksack gha, wo ziemlech gross u schwär
isch gsi wägem Bärkanischter mitem Proviant. Wo mr das hei gmerkt, hei sech
aui churzerhand abgwächslet mit Trage.

<figure style="float:left; width:395px; margin-right:1px;">
[![Snow Creek bridge](http://static.purpureus.net/pictures/snow_creek_small/snowcreek2.jpg)](http://static.purpureus.net/pictures/snow_creek/snowcreek2.jpg)
</figure>

<figure style="float:left; width:344px">
[![The hikers on top of Indian Ridge, overlooking North Dome](http://static.purpureus.net/pictures/snow_creek_small/snowcreek3.jpg)](http://static.purpureus.net/pictures/snow_creek/snowcreek3.jpg)
</figure>

Trotzdem isches aasträngend gsi: Mir hei e Route gwählt gha, wo üs vo Mirror
Lake (im Tal uf 4000 Fuess) bis zum Snow Creek uf 7000 Fuess ueche füehrt. Es
isch im Zickzack dr Bärg z'düruf. Dr Ufstig isch nur zwöi Kilometer wyt gsi,
aber die hei nis guet drü Stund Zyt brucht u zwöi Liter Wasser pro Person.

Doch wie gseit, die Lüt si fit. Ersch am Abe hei mr gmerkt, dass es äuä doch
chli viu isch gsi. Mir si gli mau ga lige, zum Teil mit Chopfweh vor Aasträngig
u vor Sunne.

Itz isch Morge nachere ruehige u erholsame Nacht. I fröie mi ufs Zmorge. Es söu
warme Tee gä, Nesquick, Brot mit Striichchäs u Nutella u Ärdnussbutter... Üses
Ässe isch emu aues no da. Anschiinend het sech ke Bär für üse Kanischter
interessiert. O d'Hirsche wo mr geschter gseh hei schine sech en angere
Schlafplatz gsuecht z'ha.

Auso... Füür mache fürs Zmorge!

<embed type="application/x-shockwave-flash" src="https://photos.gstatic.com/media/slideshow.swf" width="740" height="555" flashvars="host=picasaweb.google.com&captions=1&hl=en_US&feat=flashalbum&RGB=0x000000&feed=https%3A%2F%2Fpicasaweb.google.com%2Fdata%2Ffeed%2Fapi%2Fuser%2F109198386381397711724%2Falbumid%2F6165594804769588081%3Falt%3Drss%26kind%3Dphoto%26authkey%3DGv1sRgCKfg8MXZy6-cdQ%26hl%3Den_US" pluginspage="http://www.macromedia.com/go/getflashplayer" />

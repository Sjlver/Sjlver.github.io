---
layout:     post
title:      "Chilnualna Falls Hike"
date:       2015-06-07 06:30:00
categories: travel
excerpt: >
    Me cha Gottes Güeti ir Natur gseh. D'Sunne isch grad ufgange. I hocke ufemne
    Granitblock am Ufer vom Crescent Lake u gniesse die erschte Sunnestrahle...
---

<style type="text/css">

figure {
  float: left;
  margin-right: 1em;
}

</style>

{::options parse_block_html="true" /}

<div style="text-align: right">
Sunntig, 7. Juli 2015, 6:30 Uhr
</div>

Me cha Gottes Güeti ir Natur gseh. D'Sunne isch grad ufgange. I hocke ufemne
Granitblock am Ufer vom Crescent Lake u gniesse die erschte Sunnestrahle. E
Schwarm Änte flatteret drvo u flügt as änere Ufer. Näbuschwade stige usem See uf
u schwäbe lutlos drvo. Me ghört Vögu, mindestens zäh verschideni Arte.

<figure>
[![Crescent Lake panorama](http://static.purpureus.net/pictures/chilnualna_small/chilnualna12.jpg)](http://static.purpureus.net/pictures/chilnualna/chilnualna12.jpg)
</figure>

Vor mir blüeie blaui Blueme im Sumpf. I weiss nid weli Art dass es isch... aber
i ha es Foto gmacht, filicht findis de daheime use. Es schmöckt nach morschem
Houz u nach Rouch vom Lagerfüür geschter, wo immer no i mim Fasi hanget. Dr Mond
steit no am Himu, geit süüferli unger. D'Wäut erwachet.

Geschter si mr z'viert losglüffe: Dr Trey, d'Krystal, dr Fayzan u ig. Mir si vo
Wawona us de Chilnualna Falls entgäge. Das isch e Wanderig, wo sech über knapp
füf Meile u zwöitusig Höhefuess dr Bärg düruf zieht, bis zu de Chilnualna
Wasserfäu. Dobe hei mr üses Zmittag teilt. När (es isch vieri gsi) hei mr üsi
Gruppe trennt. D'Krystal u dr Fayzan hei e Tagesusflug planet gha, u si drum
wieder hei zue.

Ds Wätter isch guet gsi. Es het chli grägnet so ab de haubi vieri, aber s'isch
lang nid eso schlimm gsi wie die Gwitter im Wätterbricht. D'Krystal wär no fasch
ohni Schlafsack mit cho übernachte, we nid dr Fayzan gfunde hät, heiga wär doch
gschider. Si hätt ziemlech gfrore :) aber es isch definitiv wunderschön hie.

<figure>
[![Sunnenungergang](http://static.purpureus.net/pictures/chilnualna_small/chilnualna04.jpg)](http://static.purpureus.net/pictures/chilnualna/chilnualna04.jpg)
</figure>

Dr Trey und ig si zügig wyter; mir hei no siebe Meile bis zum Grouse Lake wöue
loufe. Gägen Abe hei mr wieder blaue Himu gseh, u es het je länger je meh ufta.
Grouse Lake hei mr verpasst... drfür si mr bis Crescent Lake cho.

Üse Lagerplatz isch chli oberhaub vom See, zwüsche Granitblöck u Föhre. I dene
Föhre hei mr am Trey sini beide Hängematte ufghänkt. När hei mr binere Fürsteu
ganz ir Nechi mit trochenen Äst u am Trey siner säubergmachte Füüraazünder es
chlises Lagerfüür gmacht. Mir hei nid viu gredt a däm Abe. Eifach ds Füür
gnosse, Znacht gässe, d'Stärne aagluegt, u si de gli mau müed u zfriede i
Schlafsack und Hängematte gchraxlet.

Itz isch Morge vomene nöie Tag, es nöis Aabetür faht a...

<embed type="application/x-shockwave-flash" src="https://photos.gstatic.com/media/slideshow.swf" width="740" height="555" flashvars="host=picasaweb.google.com&captions=1&hl=en_US&feat=flashalbum&RGB=0x000000&feed=https%3A%2F%2Fpicasaweb.google.com%2Fdata%2Ffeed%2Fapi%2Fuser%2F109198386381397711724%2Falbumid%2F6159727396510828849%3Falt%3Drss%26kind%3Dphoto%26authkey%3DGv1sRgCJ6h7IGdwayddg%26hl%3Den_US" pluginspage="http://www.macromedia.com/go/getflashplayer" />
